# Bilbutikk

## Om oppgaven

Denne oppgaven er hentet fra eksamen i IT2 H14. Den er godt egnet for å trene på asossiative lister og enkler beregninger

## Oppgave 1 - Animert bilpresentasjon

Produsenten ønsker en animert presentasjon av modellene. Du skal i denne omgang lage en presentasjon av modellen Kuga. I vedlegget finner du fire bilder av modellen. Du finner også et tekstdokument med reklametekster om Kuga som du kan bruke i presentasjonen.
Animasjonen skal framheve de spesielle egenskapene Kuga har, slik det går fram av vedlegget «Kugatekster». Presentasjonen kan være et bildegalleri kombinert med tekst og grafikk der både bilen og miljøet rundt bilen kan animeres, eller du kan velge en annen presentasjonsform.
Den vedlagte musikkfilen skal være en del av presentasjonen. Animasjonen skal være på 950 x 400 piksler.

## Oppgave 2 - Applikasjon for å regne ut hva brukeren tjener på auto start-stop

Mange av Fords modeller har auto start-stop. Når bilen står stille, som ved trafikklys eller i en bilkø, stopper motoren automatisk. Når du er klar til å kjøre videre, restarter bilen automatisk. Det er beregnet at en sparer ca. 10 % drivstoff på bykjøring og 5 % drivstoff på blandet kjøring med denne teknologien.

Lag en liten kalkulator som viser hvor mye penger brukeren sparer ved bruk av denne teknologien. Du kan ta utgangspunkt i at bilen normalt bruker 0,65 l/mil.
Brukeren skal oppgi om han/hun vil regne ut besparelsen for bykjøring eller for blandet kjøring. Videre må han/hun oppgi kjørelengde i km og drivstoffpris per liter. Applikasjonen skal da vise hvor mye penger brukeren sparer.

Veiledning til utregningen:
Normalforbruk (i kroner) = km x pris pr. liter x 0,65

Hvis brukeren har valgt blandet kjøring:
Besparelse (i kroner) = normalforbruk i kroner x 0,05

## Oppgave 3 - Dokumentasjon

Dokumenter applikasjonen for auto start-stop (oppgave 2) når det gjelder planlegging, design, implementering og testing.

## Oppgave 4 - Applikasjon for å finne pris

Bilprodusenten har mange modeller å tilby kundene, og de har mye informasjon om de ulike modellene på nettsidene sine. I tillegg til å se de ulike modellene kan kundene studere masse tilleggsutstyr.
Kjøperne kan velge mellom modellene Kuga, C-max, Focus og Mondeo. Alle modellene finnes i to forskjellige utstyrsvarianter, Trend og Titanum, og man kan f.eks. velge mellom Kuga Trend og Kuga Titanum. Alle modellene kan utstyres med utstyrspakker som familie-, førerassistent- og stilpakker. Kjøperen kan velge å kjøpe flere utstyrspakker til samme bil.

|   Modell   | Trend | Titanium | Familiepakke | Førerassistentpakke | Stilpakke |
|:----------:|:-----:|:--------:|:------------:|:-------------------:|:---------:|
| **Kuga**   |401 000| 420 000  | 1000         | 10 200              | 9 200     |
| **C-max**  |320 000| 335 000  | 1000         | 9 400               | 9 600     |
| **Focus**  |255 000| 325 000  | 900          | 12 500              | 9 000     |
| **Mondeo** |281 000| 361 000  | 1100         | 9 900               | 7 200     |

Du skal lage en applikasjon som kan brukes til å få en oversikt over hvor mye bilen vil koste ut fra de valgene brukeren tar.

Produsenten har mange forskjellige modeller og varianter, og de bilene du finner her, er bare demomodeller som skal brukes i oppgaven. Applikasjonen bør lages slik at den enkelt kan tilpasses produsentens utvalg.

Eksempel:
En bruker som velger Kuga Trend med familiepakke og stilpakke, skal betale 401 000 + 1 000 + 9 200 = 411 200 kroner.

---

_Denne oppgaven er opprinnelig publiser på_ [UDIR](https://dok.udir.no/EksamensOppgaver.aspx?proveType=EV) og tilpasset og omskrevet til undervisning av [fuzzbin](https://github.com/fuzzbin). Oppgaven er lisensiert som ???
