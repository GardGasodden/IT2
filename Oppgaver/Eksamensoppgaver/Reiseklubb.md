# Reiseklubb - Eksamen V16

En regionavis ønsker å etablere en reiseklubb for abonnentene sine med språk- og
kulturopplevelser som tema. De ønsker derfor å utvikle interaktive applikasjoner til
nettsiden sin for å skape oppmerksomhet rundt og markedsføre reiseklubben.

## Oppgave 1 – Animasjon/Multimedia

Avisen ønsker seg en nettbasert løsning som tar utgangspunkt i tre bilder av byene St. Petersburg, New York og Roma. Du skal lage ett bilde med maksimum bredde på 750 piksler og valgfri høyde med de tre bildene. Brukeren skal kunne velge hvert av bildene med f.eks. en klikkhendelse, og da skal følgende valg være mulig:

* Bilde nummer 1 (St. Petersburg) skal vises i full størrelse.
* Bilde nummer 2 (Roma) skal spille av den vedlagte videoen. I den skal du først klippe bort de tolv første sekundene.
* Bilde nummer 3 (New York) skal ta brukeren til en applikasjon der han skal tippe hvilken bygning som er på bildet. Hvis han svarer rett, skal han få en hyggelig melding, f.eks.: «Du vet allerede noe om New York – hva med å lære mer?» Hvis han svarer galt, kan teksten «Det var ikke rett – kanskje på tide med en New York-tur?» komme opp. Bilder og video til oppgaven finner du i vedleggsfilen.

## Oppgave 2 – Språktest

Du skal utvikle en enkel språktest for avisen. Brukerne skal kunne velge språket de ønsker å ta en test i, og applikasjonen skal da opprette spørsmål basert på dette valget. Du trenger bare å lage en språktest for amerikansk under eksamen, men du skal gjøre det så enkelt som mulig å legge til andre språk og flere spørsmål i programkoden. Brukerne skal få ett poeng for riktig svaralternativ og ett minuspoeng for feil svaralternativ i de forskjellige oppgavene. Hvis de får alt rett, skal de få en hyggelig melding om at de kan dette språket godt. Hvis de får mellom null og tre poeng, skal de få en melding om at avisen tilbyr språkkurs i New York. Får de mindre enn null poeng, skal de få en hyggelig melding som f.eks.: «Dette gikk ikke så bra, men det er håp for alle som vil lære et nytt språk!»

1. Lag applikasjonen.
1. Kommenter i koden, og redegjør for valgene du har gjort, i et eget dokument.

Relevante spørsmål og lyd til oppgave 2 finner du i vedleggsfilene
spraaktestsporsmaal.rtf og Oversetting.mp3.

## Oppgave 3 – Bestillinger

Du skal lage en applikasjon der man kan bestille språk- og kulturreiser til enten St. Petersburg, Amsterdam, New York eller Roma. På eksamensdagen skal alle byene være representert, men du skal kun gjøre løsningen for New York ferdig. Flere byer bør enkelt kunne legges til senere.

Det skal være mulig å velge

* destinasjon (by)
* reiseperiode (sommer- eller vinterhalvår)
* antall dobbeltrom
* antall enkeltrom
* hotell
* kulturpass for kulturelle aktiviteter (pris kr 700)

I vedleggsfilen hoteller.rtf er det en oversikt over hotellene som avisen samarbeider med, og som brukerne skal kunne velge blant. Til eksamen behøver du bare å bruke fem av hotellene, men programkoden bør enkelt kunne utvides til å legge inn alle hotellene. Brukerne skal kunne se valg de har gjort underveis i bestillingen, og når som helst i bestillingsrutinen se prisen på de valgene de har gjort.

1. Lag applikasjonen.
1. Kommenter i koden, og redegjør for valgene du har gjort, i et eget dokument.

---

_Denne oppgaven er opprinnelig publiser på_ [UDIR](https://dok.udir.no/EksamensOppgaver.aspx?proveType=EV) og tilpasset og omskrevet til undervisning av [fuzzbin](https://github.com/fuzzbin). Oppgaven er lisensiert som ???
